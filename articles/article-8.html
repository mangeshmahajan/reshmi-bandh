<!DOCTYPE html>
<html lang="en">

<head>
    <meta charset="UTF-8">
    <meta http-equiv="X-UA-Compatible" content="IE=edge">
    <meta name="viewport" content="width=device-width, initial-scale=1.0">
    <title>Aba Baba Birthday</title>
    <link rel="stylesheet" href="../reset.css">
    <link rel="stylesheet" href="../styles.css">
</head>

<body>

    <div class="article">

        <div class="article-head">
            <div class="article-head-text">
                <div class="article-heading">
                    साखरवाडी विद्यालय
                </div>

                <div class="article-writer">
                    अनिकेत बोन्द्रे
                </div>
            </div>
        </div>



        <div class="main-article">
            बारा वर्षांचं सोनेरी पर्व होतं ते. कारखाना परिसर स्वर्गच होता. बालपण शिक्षक कॉलनीत आणि पुढे मुरुममधे गेलं.
            <span></span>

            शिक्षक कॉलनीत प्राथमिक- माध्यमिक विभागाचे सगळे शिक्षक रहायचे. चौथीपर्यंत माध्यमिकच्या शिक्षकांची खूप भिती
            वाटायचीआपण त्यांच्या घरासमोरुन खेळत ओरडत गेलो तर शिक्षा करतील असं वाटायचं. आदरयुक्त भिती होतीच.
            <span></span>

            त्यात वडील शिक्षक असल्यानं बहुतेकांना मीसुद्धा शाळेत हुशार असेन असं वाटत असावं. पण मी शाळा आणि घर (फक्त
            खेळणे) यात कधी गल्लत केली नाही. शाळेत जेवढं कानावर पडेल तेवढाच काय तो अभ्यास आणि घरी आल्यावर नुसता धुडगूस.
            त्यात वर्गातीलच सुजित कुमठेकर, उन्मेष पत्की, राहुल महाजन, प्रशांत कान्हेरे आणि महेश जोशी हाकेच्या अंतरावर
            रहात असल्यानं खेळायला उधाण येई. <span></span>

            मला आठवतं, राहुलच्या घराबाहेर एक छोटेखानी बाग होती. बरीच फुलझाडं त्यात होती. पपई वर्षभर असायची. पिवळा गुलाब
            तर महाजन बाईंचा आवडता.. शनिवार रविवारी माझी एक चक्कर तर व्हायचीच बागेत. अशी बाग आपल्याकडेही असावी वाटायचं.
            राहुलनं एकदा बागेत एका रोपट्याला आलेले बटाटे मला दाखवलेले. बटाट्याचं झाड तेव्हा मी पहिल्यांदा पाहिलेलं.
            <span></span>

            महाजन सर आणि बाईंनी फुलवलेली ती छोटेखानी बाग पुढे बरीच वर्षं बहरत राहिली. <span></span>

            सर एकदम शांत स्वभावाचे. गोरे पान, मृदू आवाज. चेहऱ्यावर नेहमी स्मित.. त्यांच्याकडून कधी कुणाला negative
            energy pass झाली असेल असं वाटत नाही. कधी कुणा विद्यार्थ्याला मारलं किंवा शिक्षा केली किंवा रागावून बोलल्याचं
            आठवत नाही. आम्हाला जीवशास्त्र, रसायनशास्त्र शिकवलं, काही वर्गाना गणितही शिकवत. आठवीपासून शेती विषयाचे
            शिक्षक.. शाळेसोबतच शाळेची बारा एकर शेती एवढी मोठी कर्मभूमी त्यांची. सोबतीला कित्येक वर्षं मोतीराम असेल..
            मोतीरामनंही खूप जीव लावला आम्हा बच्चे कंपनीला. <span></span>

            महाजन सरांचं घरी क्वचित येणं होई, पण मला वर्गात बाळबा असं माझ्या घरच्या टोपणनावाने हाक मारत. शाळेत असताना
            सुरुवातीला ऑकवर्ड होई, पण दहावीला जाईपर्यंत सवय झाली. आवडूही लागलं. नववीपर्यंत नेहमी वर्गावर येणारे महाजन सर
            दहावीला आम्हाला कोणत्याच विषयाला नव्हते. पण रोज अधूनमधून नजरानजर होई.. आणि प्रत्येकवेळेस सरांकडून एक स्मित
            मिळे. <span></span>

            रिटायर झाल्यानंतरही सर आमच्या घरी यायचे. आजही जेव्हा साखरवाडीला येतात, तेव्हा आवर्जून पप्पाना भेटायला घरी
            येतात.. <span></span>

            जेव्हाही कधी सरांची आठवण होते किंवा उल्लेख होतो तेव्हा फक्त आणि फक्त सरांच्या चेहऱ्यावरील ते मोहक स्मितहास्य
            डोळ्यासमोर येतं. <span></span>

            सर आता आयुष्याचा अमृतमहोत्सव साजरा करत आहेत. आम्हा बोंद्रे कुटुंबियांकडून दिलसे शुभेच्छा!! <span></span>

            सर, तुमच्या या विद्यार्थ्यानेही घराशेजारी एक छोटेखानी बाग फुलवलीय. जेव्हा मुरुमला याल, एक दिवस रमून जाल
            नक्की या बागेत...


        </div>

    </div>


</body>

</html>